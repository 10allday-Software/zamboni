<h3>Firefox Marketplace se privaatheidsbeleid</h3>

<p>3 Julie 2013</p>

<p>Ons gee om oor jou privaatheid. Mozilla (dit is ons) se <a href="https://www.mozilla.org/privacy/">privaatheidsbeleid</a> beskryf hoe ons met jou inligting omgaan wanneer Mozilla inligting oor jou uit die Firefox Marketplace versamel.</p>

<p><u>Dinge wat jy moet weet</u></p>

<ul>
<li>Die meeste programme op die Firefox Marketplace is nie deur ons gemaak nie en jy moet hul privaatheidsbeleid nagaan voor jy dit gebruik.</li>
<li>Betalings word verwerk deur ander (nie Mozilla nie) en jy moet die privaatheidsbeleid van die toepaslike betalingverskaffer nagaan om hul praktyke te verstaan.
<ul>
<li>Geen finansiële inligting (soos kredietkaart-inligting wat jy gebruik het om aankope in die Firefox Marketplace te maak) word deur Mozilla versamel, behou of gebruik nie.</li>
</ul></li>
<li>Firefox Marketplace gebruik koekies en ander webtegnologie om sy funksies te voorsien (soos om jou tussen sessies te onthou) en deur saamgestelde ontleding om ons te help verstaan hoe gebruikers die diens gebruik.</li>
<li>Die Marketplace kan moontlik jou draer- en liggingdata gebruik om jou ervaring te pasmaak.
<ul>
<li>Op Firefox OS-toestelle gebruik ons netwerkinligting uit jou toestel om jou landligging en draernetwerk te weet, om jou ervaring te pasmaak en spesiale draerinhoud te lewer.</li>
<li>Op alle platforms kan ons moontlik jou IP-adres gebruik om jou landligging te bepaal om jou ervaring te pasmaak.</li>
</ul></li>
<li>Jy hoef nie aan te meld om 'n gratis program te installeer nie, maar betaalde programme vereis aanmelding. Ons help jou ook om 'n geskiedenis van jou transaksieaktiwiteit te hou (byvoorbeeld watter programme jy gekoop het).</li>
<li>Jy kan besluit om e-pos van ons af te ontvang en jy kan van enige bemarking-e-pos afteken wat jy vroeër gesê het jy wil ontvang.</li>
</ul>

<h3>Mozilla se privaatheidsbeleid</h3>

<p>Jou privaatheid is 'n belangrike faktor wat Mozilla (dit is ons) oorweeg in die ontwikkeling van elkeen van ons produkte en dienste. Ons is daartoe verbind om deursigtig en openlik te wees en wil hê jy moet weet hoe ons inligting oor jou ontvang en wat ons met die inligting doen sodra ons dit het.</p>

<h3>Wat bedoel ons met "persoonlike inligting"?</h3>

<p>Vir ons beteken "persoonlike inligting" die inligting wat jou identifiseer, soos jou naam of e-posadres.</p>

<p>Enige inligting wat buite hierdie definisie val, is "niepersoonlike inligting".</p>

<p>Indien ons jou persoonlike inligting saam met inligting stoor wat niepersoonlik is, beskou ons die kombinasie as persoonlike inligting. Indien ons alle persoonlike inligting uit 'n stel data verwyder, dan is die oorblywende inligting niepersoonlik.</p>

<h3>Hoe kry ons inligting oor jou?</h3>

<p>Ons kry inligting oor jou wanneer:</p>

<ul>
<li>jy dit direk aan ons gee (bv. wanneer jy besluit om vir ons omvalrapporte van Firefox te stuur);</li>
<li>ons dit outomaties deur ons produkte en dienste versamel (bv. wanneer ons kontroleer of jou Firefox-blaaier op datum is);</li>
<li>iemand anders vir ons inligting oor jou gee (bv. wanneer Thunderbird saam met jou e-posverskaffer werk om jou rekening op te stel); of</li>
<li>wanneer ons meer oor jou probeer verstaan, gebaseer op inligting wat jy aan ons gegee het (bv. wanneer ons jou IP-adres gebruik om taalvoorkeur vir sekere van ons dienste te pasmaak).</li>
</ul>

<h3>Wat doen ons met jou inligting sodra ons dit het?</h3>

<p>Wanneer jy persoonlike inligting aan ons gee, sal ons dit gebruik op die maniere waarvoor jy vir ons toestemming gegee het. Oor die algemeen gebruik ons jou inligting om ons te help om ons produkte en dienste aan jou te lewer en dit te verbeter.</p>

<h3>Wanneer deel ons jou inligting met ander?</h3>

<ul>
<li>Wanneer ons jou toestemming gekry het om dit te deel.</li>
<li>Om produkte en dienste aan jou te lewer of te verwerk, maar net indien daardie entiteite wat jou inligting ontvang kontraktueel verplig is om die data te hanteer op maniere wat deur Mozilla goedgekeur is.</li>
<li>Wanneer ons ons missie om <a href="https://www.mozilla.org/about/manifesto.html">openlik te wees</a>, vervul. Ons stel soms inligting vry om ons produkte te verbeter en 'n ope web te bevorder, maar wanneer ons dit doen, sal ons jou persoonlike inligting verwyder en probeer om dit op so 'n manier bekend te maak dat dit die risiko beperk dat jy daaruit geïdentifiseer word.</li>
<li>Wanneer die wet dit vereis. Ons gehoorsaam die wet wanneer ons versoeke oor jou van regerings af ontvang of wat met 'n regsgeding verband hou. Ons sal jou in kennis stel wanneer ons gevra word om jou persoonlike inligting op hierdie manier te oorhandig, tensy ons regtens verbied word om dit te doen. Wanneer ons sulke versoeke ontvang, sal ons net jou persoonlike inligting vrystel indien ons in goede trou meen dat die wet vereis dat ons dit doen. Niks in hierdie beleid is bedoel om enige wetlike verdediging of besware te beperk wat jy moontlik teen 'n derde party se versoek het om jou inligting bekend te maak nie.</li>
<li>Wanneer ons meen dat dit nodig is om leed aan jou of iemand anders te voorkom. Ons sal net jou inligting op hierdie manier deel as ons in goede trou meen dat dit redelikerwys nodig is om die regte, eiendom of veiligheid van jou, ons ander gebruikers, Mozilla of die publiek te beskerm.</li>
<li>Indien ons organisatoriese struktuur of status verander (indien ons 'n herstrukturering ondergaan, deur 'n ander verkry word, of bankrot speel) kan ons jou inligting aan 'n opvolger of geaffilieerde oordra.</li>
</ul>

<h3>Hoe stoor en beskerm ons jou persoonlike inligting?</h3>

<p>Ons is daartoe verbind om jou persoonlike inligting te beskerm sodra ons dit het. Ons implementeer fisiese, besigheids- en tegniese sekuriteitsmaatreëls. Indien ons ondanks ons pogings van 'n sekuriteitsbreuk te wete kom, sal ons jou in kennis stel sodat jy toepaslike beskermende stappe kan doen.</p>

<p>Ons wil ook nie jou persoonlike inligting vir langer hou as wat ons dit nodig het nie. Daarom hou ons dit net lank genoeg om daarmee te doen waarvoor ons dit versamel het. Sodra ons dit nie meer nodig het nie, doen ons stappe om dit te vernietig, tensy ons deur die wet vereis word om dit langer te hou.</p>

<h3>Wat anders wil ons hê moet jy weet?</h3>

<p>Ons is 'n wêreldwye organisasie en ons rekenaars is op verskillende plekke in die wêreld. Ons gebruik ook diensverskaffers wie se rekenaars in verskeie lande kan wees. Dit beteken dat jou inligting moontlik op een van die rekenaars in 'n ander land kan beland en daardie land kan moontlik 'n ander vlak van databeskerming-regulasies as jou land hê. Deurdat jy aan ons inligting gee, stem jy in tot hierdie soort oordrag van jou inligting. Ongeag in watter land jou inligting is, voldoen ons aan die toepaslike wette en hou ons ons ook by die verbintenisse wat ons in hierdie privaatheidsbeleid maak.</p>

<p>Indien jy jonger as 13 is, wil ons nie jou persoonlike inligting hê nie en jy moet dit ook nie aan ons gee nie. Indien jy 'n ouer is en meen dat jou kind wat jonger as 13 is aan ons persoonlike inligting gegee het, <a href="https://www.mozilla.org/privacy/policies/firefox-os/">kontak ons </a> om jou kind se inligting te verwyder.</p>

<h3>Wat gebeur indien ons hierdie beleid verander?</h3>

<p>Ons moet moontlik soms hierdie beleid verander en wanneer dit gebeur, sal ons jou in kennis stel.</p>
